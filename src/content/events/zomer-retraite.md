---
published: 2025-08-04
title: Vipassana tiendaagse zomer retraite
when: 4 augustus - 14 augustus 2025
where: De Maanhoeve, Exloërveen 18a, 9574 PB Exloërveen, Drenthe
description: Begeleiding door Ank Schravendeel & Katleen Janssens
---

Maandag 4 t/m donderdag 14 augustus 2025 in de Maanhoeve, Exloërveen

Begeleiding: Ank Schravendeel en Katleen Janssens

### Mediteren op het ritme van het leven

De essentie van vipassanameditatie is opmerkzaamheid trainen. Je kunt iedere willekeurige ervaring gebruiken om bewust te herkennen wat er is, en dat dan toelaten. Zo kom je in contact met de eigen ritmiek ervan: je ziet hoe de ervaring opkomt, aanwezig is en ook weer verdwijnt. Het is een cadans van openen en sluiten. Alles verandert steeds in zijn eigen tempo. En zo heeft iedere ervaring haar eigen ritme, haar eigen "dans".

In deze retraite nodigen we je uit om je open te stellen voor dit proces van steeds veranderende ervaringen, om te vertrouwen en te luisteren.

De structuur van de retraite – na een zitmeditatie komt een loopmeditatie, en na het lopen komt er weer zitten – biedt de kans om te vereenvoudigen, tot rust te komen en helder te worden.

Welkom op dit tiendaagse avontuur...

## Programma

De retraite duurt tien dagen. Zij begint op maandag 4 augustus 2025 om 16.00 uur. Je bent welkom vanaf 13.00 uur.
Op donderdag 14 augustus sluiten wij af na de lunch, om 14 uur.

Het dagelijkse programma begint om 06.30 uur en eindigt om 21.30 uur. We beoefenen afwisselend loop- en zitmeditaties, en soms ook mindful bewegen. Dit gebeurt steeds in blokken van 45 minuten. Regelmatig is er pauze voor koffie of thee. En iedere deelnemer heeft dagelijks een werkmeditatie (bijvoorbeeld afwassen of stofzuigen).

Na de maaltijden zijn er steeds periodes van "informele meditatie". Dit houdt in dat je dan je werkmeditatie doet. Als je die niet hebt, kan je bijvoorbeeld met aandacht gaan wandelen, yoga doen, op bed liggen, een shirt wassen, of wat dan ook – zolang je maar gewaar bent van je activiteiten.

We vragen de deelnemers om de hele retraite aanwezig te zijn en het dagprogramma te volgen zoals aangeboden. In overleg zijn uitzonderingen mogelijk.

## Stilte

De retraite verloopt in stilte. Dat geldt ook voor de werkmeditaties, de maaltijden en de pauzes. Wie hieraan niet gewend is, vindt dit aanvankelijk misschien wat ongemakkelijk. Het komt vaak voor dat deelnemers een beetje tegen de stilte opzien. Maar de ervaring leert dat vrijwel iedereen snel went, en de stilte dan ervaart als weldadige rust.

De stilte wordt overigens dagelijks een paar keer onderbroken. Zo zijn er uitwisselingsgesprekken. Je kunt dan individueel of in groepjes je ervaringen delen en vragen stellen.
Er zal dagelijks begeleiding zijn bij één zitmeditatie, een loopmeditatie en een metta meditatie. Iedere avond is er een lezing over een onderwerp dat te maken heeft met vipassana.

## Voor wie?

De retraite is geschikt voor mediterenden die zichzelf ruimte en tijd gunnen om het meditatieproces te laten ontvouwen.
We gaan er vanuit dat de deelnemers enige bekendheid hebben met de vipassana meditatiemethode, zowel voor zit- als loopmeditatie.
De retraite is ook geschikt voor mensen die in opleiding zijn voor mindfulness-trainer. Deelname kan meetellen voor certificering.

Twijfel je of het iets voor je is? Voel je vrij contact met ons op te nemen, dan zullen wij je adviseren.

## Verblijf en maaltijden

Wij zijn te gast op de Maanhoeve. In dit retraitecentrum met zijn prachtige stiltetuin verzorgt een kleine woongemeenschap de gasten met veel aandacht. De kalme energie van vele retraites komt je er tegemoet.

Je kunt kiezen voor verblijf in een één-, twee- of vierpersoonskamer. Of misschien wil je liever kamperen in de tuin.
De maaltijden zijn vegetarisch. We kunnen rekening houden met dieetwensen op doktersadvies.
Meer informatie kan je lezen op: https://maanhoeve.nl

Je kunt mediteren op een kussen of een stoel. Deze zijn aanwezig. Als je liever een meditatiebankje gebruikt, neem je dat zelf mee.

## Kosten

De kosten voor volpension:

- Eénpersoonskamer: €1000,-
- Gedeelde tweepersoonskamer: €890,-
- Drie- of vierpersoonskamer: €845,-
- Tent: €845,-

De begeleiding vindt plaats op basis van dana\*.

Mochten de kosten een grote belemmering vormen om deel te nemen, dan kan je contact opnemen met de penningmeester van de SIM: Nelleke Heinkens, penningmeester@simsara.nl. Met haar kan je kijken of er een regeling mogelijk is.

<!-- Na aanmelding via https://simsara.nl/sim-retraite/sim-vipassana-tiendaagse/ hoor je zo spoedig mogelijk van ons. -->

Als je praktische vragen hebt kan je mailen met: Katleen Janssens (katleen@aora.be). Voor inhoudelijke vragen kun je contact opnemen met Ank Schravendeel of 06-13654059.

## Begeleiders

### Ank Schravendeel

Ank Schravendeel (1963) beoefent vipassanameditatie sinds 1988. Ank leerde vipassana van Johan Tinge, de Thaise meditatieleraar Mettavihari en Frits Koster. Vanaf 2004 verdiepte ze zich in mettameditatie bij Visu Teoh en Christina Feldman. Sinds 2010 zijn Patricia en Charles Genoud haar leraren, die vipassana- en mettameditatie combineren. Ank begeleidt retraites sinds 2007. Zij liep daarvoor stage bij Frits Koster. Zij geeft regelmatig retraites samen met andere leraren.

### Katleen Janssens

Katleen (1968) is psycholoog, werkt als coach rond teamwork en leiderschap en heeft een therapiepraktijk. Sinds 2007 geeft zij mindfulnesstrainingen. Zij verdiept zich in vipassana en metta via retraites (bijvoorbeeld bij Frits Koster, Joost van de Heuvel, Ank Schravendeel, zuster Virañani), de Dhammaverdiepingscursus, Insight Dialogue retreats (Jill Sanders en Bart Melik) en de compassietraining (MBCL; Frits Koster & Erik van den Brink).
Katleen loopt sinds een aantal jaren stage bij Frits Koster en Joost Van den Heuvel. Sinds 2021 begeleidt ze samen met Ank Schravendeel retraites.

Ank en Katleen maken onderdeel uit van het vipassana-retraitebegeleiderscollectief: www.vipassana.nu

## \*Dana

Zoals alle retraites van de SIM wordt ook deze begeleid op basis van dana (vrijgevigheid). Vanaf de tijd van de Boeddha wordt meditatieonderricht gezien als een daad van vrijgevigheid. De prijs die je betaalt voor de retraite is daarom louter voor kost en inwoning. De begeleiders ontvangen geen salaris, maar krijgen alleen hun reis- en verblijfskosten vergoed.
Aan het einde van de retraite is er gelegenheid om vrijgevigheid te beoefenen, en een vrijwillige bijdrage te doneren aan de leraren. Dit maakt het voor hen mogelijk om in hun levensonderhoud te voorzien, en ook in de toekomst retraites te blijven begeleiden. Als je geen ruimte hebt om iets te doneren, ben je even welkom.

Hartelijke groet,

Ank Schravendeel en Katleen Janssens
