---
type: event
title: Rituelen verkennen
when: 28 april - 3 mei 2025
where: Bosoord te Loenen
description: Begeleiding door Ank Schravendeel & Riët Aarsse
---

## Informatie

Stichting Inzichtmeditatie organiseert een vipassana stilte retraite:

### Rituelen verkennen

- **Datum:** 28 april tot en met 3 mei 2025
- **Locatie:** Bosoord te Loenen
- **Begeleiding:** Ank Schravendeel & Riët Aarsse

Bij de overgang van je gewone doen naar een (formele) meditatie kun je een ritueel gebruiken. Misschien heb je de gewoonte om een kaarsje aan te steken op de plek waar je thuis zitmeditatie doet. Of, als we een retraite beginnen brengen we vaak onze intentie om in harmonie te leven in herinnering.

In deze retraite zullen we gezamenlijk verkennen, en ons verdiepen in, hoe verschillende handelingen ondersteunend kunnen zijn voor onze meditatie. We zullen stilstaan bij boeddhistische rituelen die helpen om de geest naar binnen te richten en ons kunnen inspireren op dit pad van innerlijke harmonie en harmonie met elkaar.

Als begeleiders vinden we het waardevol om gezamenlijk, en ieder voor zich, te verkennen welke rituelen echt plezier oproepen en dus ondersteunend zijn voor een kalme geest. En dat is voor iedereen anders. En ook daarin wordt je uitgenodigd om verandering op te merken.

We zullen stilstaan bij de vraag hoe jij je kunt verbinden aan het uitvoeren van een eigen ritueel of inspiratiebron in jouw meditatie praktijk. Dit vindt plaats binnen de setting van een vipassana retraite, in stilte.

### Afsluiten met Vesak (optioneel)

Op 3 mei, aansluitend aan de retraite, is er een mogelijkheid om een Vesak ceremonie bij te wonen. Op Vesak worden de geboorte, de verlichting en het parinibbana (overlijden) van de historische Boeddha gevierd. Bij die ceremonie is het mogelijk om – formeel met rituele handelingen of informeel door er bij te zijn – toevlucht te nemen tot de Boeddha, Dhamma en Sangha. Het is een viering met o.a. meditatie en chanten, het aanbieden van een lunch aan de monniken. En ook een gelegenheid om bij te praten en samen te eten.

Sangha Metta organiseert deze viering in het Theosofisch centrum in Naarden. Begin 2025 zullen we hierover verder communiceren.

## Programma

Maandag 28 april is de startdag, je bent welkom vanaf 14.00 uur om te registreren, een wandeling te maken of anderzins te settelen. Om 16 uur is de gezamenlijke opening van de retraite en na het avondmaal gaan we gezamenlijk de stilte in.

Het programma volgt een ritme van zit- en loopmeditatie, werkmeditatie, formele en informele meditatie. Ook kan je buiten in de natuur mediteren.

Sommige meditaties zijn begeleid, sommige geheel in stilte. Er zijn korte dhammatalks en elke dag zullen we beginnen en afsluiten met een gezamenlijk handeling (dit kan bijvoorbeeld een korte chant zijn of het delen van de vruchten van de meditatie) en een uitnodiging to reflectie daarop.

Tijdens de retraite is het mogelijk om individueel of in kleine groepjes met Ank of Riët uit te wisselen over je meditatie proces.

De formele afsluiting van de retraite is in de ochtend van 3 mei. Daarna is er gelegenheid, voor degenen die dat willen, om gezamenlijk naar Naarden te gaan om de Vesak viering bij te wonen.

## Voor wie?

De retraite is geschikt voor iedereen met veel of weinig meditatie-ervaring die de intentie heeft om zich (ontspannen) te wijden aan de oefening en bereid is zich te openen voor een exploratie voor wat (boeddhistische) rituelen kunnen brengen voor je beoefening.

De retraite is ook geschikt voor mensen die in opleiding zijn voor mindfulness trainer, de retraite kan meetellen voor certificering.

## Bosoord

De retraite vindt plaats in Bosoord, Hoofdweg 109 te Loenen. De grote meditatiezaal is ingericht volgens Tibetaans boeddhistische traditie. Dat maakt het sfeervol, je merkt dat er veel gemediteerd wordt in de ruimte en de vele bodhisatva's, beelden en afbeeldingen, kunnen ook als een inspiratiebron voor je meditatie worden gebruikt. Over een paar afbeeldingen zullen we iets vertellen.

## Begeleiding

### Riët Aarsse

Riët mediteerde en studeerde boeddhistische psychologie bij leraren in het oosten en westen. Na vele omzwervingen bracht de beoefening haar 'thuis'. Daarin vond ze de gelijkenis tussen de schoonheid van de natuur waarin alles met alles samenhangt en de schoonheid van de dhamma die de natuurwetten voor onze menselijke geest aanwijst en laat ontdekken. Natuur en (relationele) dhamma zijn Riët's grote inspiratiebronnen.

Riët is initiator van Amsterdam Inzichtmeditatie, leraar Insight Dialogue en ze doceert boeddhistische psychologie aan het boeddhistisch seminarie van de VU.

### Ank Schravendeel

Ank is in 1988 vipassana meditatie gaan beoefenen. In een periode van ziek zijn bracht metta meditatie een aanvulling, om de opmerkzaamheid te voeden met welwillendheid en dankbaarheid. Ze is opgegroeid in een gereformeerd domineesgezin; het was een zoektocht om de inspiratie van de Oosterse rituelen te ontdekken en te leren integreren in haar gewone doen. Zingen is voor haar een belangrijke manier om in contact te zijn met binnenwereld en buitenwereld.

Ank is betrokken bij het Vipassana centrum in Groningen, begeleidt een sangha in Leeuwarden en is docent bij de Dhamma Verdiepings Cursus.

## Kosten en dana

De inschrijfkosten voor deze 5 daagse meditatieretraite bedragen:

- Voor een 1 persoons kamer ca. 715,-
- Voor een 2 persoons kamer ca. 628,-

De begeleiding vindt plaats op basis van dana/donatie (zie hieronder).

Mochten de deelnamekosten een grote belemmering vormen, dan kun je contact opnemen met de penningmeester van de SIM: Nelleke Heinkens, penningmeester@simsara.nl.

Na aanmelding (via deze link naar het formulier) hoor je zo spoedig mogelijk of de door jou gewenste type overnachting nog beschikbaar is. Vervolgens kun je de betaling in orde maken. Na betaling ben je verzekerd van een plek.

Het inschrijfbedrag svp overmaken op: NL72 TRIO 0338 4690 87 t.n.v. Stichting Inzichts Meditatie te Halsteren onder vermelding van retraite Bosoord 28 april – 3 mei 2025 en postcode + huisnummer van de deelnemer. Als de deelnemer een andere is dan de tenaamstelling van de rekening gelieve deze naam eveneens vermelden.

Voor informatie over annuleren en algemene voorwaarden verwijzen we naar: <https://www.simsara.nl/algemene-voorwaarden-sim-retraites>. Er zijn geen speciale annuleringsmogelijkheden voor het geval je corona/covid hebt. Daarom raden we een annuleringsverzekering aan.

## Dana

Alle onkosten voor verblijf, gebruik ruimtes en verzorging wordt gedekt door de inschrijfkosten. Dit omvat niet een bijdrage voor de begeleiders. De begeleiders bieden deze retraite aan op basis van donatie (dana). Vanduit de eeuwenoude traditie is dana, geven, de start van het cultiveren van ruimhartigheid. Je helpt de begeleiders in hun levensonderhoud.

## Contact

Als je persoonlijke omstandigheden hebt, die maken dat je niet zeker weet of deze retraite geschikt voor je is, extra ondersteuning of aanpassingen nodig hebt tijdens de retraite, of anderszins overleg wilt of vragen hebt, neem dan vooraf even contact met ons op : welkom@ankschravendeel.nl

Twee weken voor aanvang van de retraite ontvang je nog een email met praktische informatie voor de retraite.

Het is behulpzaam als je je z.s.m. opgeeft.
