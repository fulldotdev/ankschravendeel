---
blog: index
title: Horen zingen en mediteren bij elkaar?
image:
  src: /images/horen-zingen-en-mediteren-bij-elkaar.jpeg
---

In iedere spirituele traditie wordt gezongen. In de traditie van
Theravada Boeddhisme worden de leringen van de Boedha gechant door de
monniken en nonnen. Dat is een onderdeel van hun gezamenlijke
beoefening. Zo wordt een gezamenlijke expressie gegeven aan de Dhamma en
worden de teksten onthouden.

Zingen is iets anders dan chanten. Zingen opent het hart, het
resoneert in het lichaam, het harmoniseert de geest, het geeft vreugde.
Het resoneert met dezelfde geestesgesteldheid als metta-meditatie: het
saamhorige, de vreugde en lichtheid die het brengt, het afstemmen op in
harmonie zijn.

Improviserend zingen heeft aspecten van Insight Dialogue: vertrouwen
op wat opkomt. Gregory Kremer noemt “zelfloze expressie in kunst” als
een vorm van beoefening. Je pauzeert van het opgeslokt zijn in gedachten
en bent aanwezig. Je bent je gewaar van de impulsen en gedachten die
opkomen (behulpzame of niet behulpzame) Je opent en ontspant, dat geeft
ruimte om je te laten horen. Je gebruikt je vaardigheid om te gaan
zingen en weet niet welke toon gevormd gaat worden. Ook als je samen
zingt is dat zo, de harmonie tussen de klanken overstijgt je individuele
bijdrage. Dat kun je niet van te voren verzinnen. Zingen deelt met
vipassana meditatie de ontvankelijkheid, het niet weten wat er gaat
komen in de ervaring, het in het moment zijn.

> “Singing comes forth to hearing others, togetherness in sounding.
> Sounds that melt together, unconsciously harmonise together.
> Togetherness brings joy, joy brings openness, openness leads to
> concentration” (Hazrat Inayat Kahn)

## Zingen spiegelt

Je hoeft niets te presteren als je zingt. Enthousiasme en de
bereidheid om de begeleider te volgen, dat is alles wat je nodig hebt.

zingend mediteren-Arman Ameri en Ank SchravendeelEr zijn ook
valkuilen die zich in het zingen laten horen. In de eerste rede van de
Boeddha over de Edele Waarheden wordt verlangen (hunkering) als de
oorzaak genoemd van stress en reactiviteit. Verlangen om gezien te
worden en verlangen om niet gezien te worden (Gregory Kremer vertaald
dat laatste met “angst om gezien te worden”) In het zingen kan de wil om
er boven uit te stijgen zich laten horen, de behoefte om uit te
freaken. En ook ervaren dat het zingen en samen klinken je overkomt,
voorbij gaat aan wat je zelf kunt bedenken of bijdragen. De angst om
gehoord te worden is een bekende metgezel voor zangers: ik kan niet hoog
genoeg, of mooi genoeg, mijn keel knelt of mijn adem blokkeert. Of
kortweg: ik kan niet zingen. Als de schone schijn wegvalt, voorbij de
pogingen om je te laten horen of je best te doen, ontstaat ruimte voor
wat opkomt dit moment en voor verbondenheid met anderen.

### Improviseren

Zingen is niet gebonden aan vaste regels, je kunt frank en vrij volgen wat er in je opkomt. Alles begint met één noot.

Bij improviserend zingen is er, net als bij opmerkzaamheid, de inzet
die maakt dat de geest zich richt op de ervaring: je spreekt je
vaardigheid aan om te zingen. En je bent onwetend, weet niet wat er gaat
komen, bent ontvankelijk voor de klank die je binnenvalt. Dat geeft
creativiteit, lichtheid, levendigheid, vreugde.

Hazrat Inayat Kahn – die het Soefisme naar het Westen- bracht heeft
veel geschreven over spiritualiteit en muziek. Muziek is een taal zonder
woorden. Het resoneert, zonder de concepten in de geest aan te boren.
Een mens resoneert automatisch met zijn omgeving (denk aan: samen in een
café een voetbalwedstrijd volgen) Meditatie maakt het mogelijk om te
resoneren met een zelfgekozen vibratie (concentratie meditatie, waarbij
je één ervaring kiest om op af te stemmen) Iedere ervaring heeft een
eigen klank en ritme, een eigen harmonie. Denk bv aan je adembeweging,
of gedachten-stromen. Opmerkzaamheid kan zich afstemmen op “de klank en
het ritme” van wisselende ervaringen.

> “Klank is de Moeder van muziek en ritme is de Vader van muziek” (Hazrat Inayat Kahn).

Zingend mediteren wordt begeleidt door Ank Schravendeel en Arman
Ameri Mahani. Arman is geschoold in het zingen van raga en het bespelen
van traditionele strijkinstrumenten uit India en Afghanistan (de Sarinda
en Rabab). Raga’s maken deel uit van de traditionele Indiase muziek.
Het zingen van raga’s wordt gebruikt om gewaar te zijn van de trillingen
in je lichaam, van emoties en van energie. Verschillende raga’s maken
gebruik van verschillende toonladders en roepen een eigen emotie op. Het
improviseren – niet weten wat je gaat zingen – maakt gebruik van een
basis structuur. Iedere raga heeft een basisnoot, waar andere noten zich
al improviserend “omheen vouwen”: zoals een bloem haar bloemblaadjes
ontvouwt, zoals een natuurlijke ordening die zich laat ontdekken.

> “Muziek heeft ritme, het stemt af op de veranderlijkheid in de realiteit” (Hazrat Inayat Kahn).
