---
title: De vreugde en geluk club
description: >-
  Neem even de tijd om je te herinneren hoe vrij zijn voelt, hoe je gelukkig
  zijn kunt beleven
image:
  src: /images/2-handen-geluk.webp
  alt: De vreugde en geluk club
published: 2025-11-15T12:00:00Z
---
# **De Vreugde en Geluk Club**

### **Sta je open voor een experiment?**

*Weet je nog hoe het voelt om vrij te zijn?*

*En hoe dat nu voelt,* *als je je weer inleeft in die situatie*: *wat roept dat nu op in je lichaam, de beelden, de geuren, geluiden…*

*Weet je nog hoe het voelt om vrij te zijn? Om helemaal vrij te zijn in wat je aan het doen bent, jezelf vrij te geven?*

*Weet je nog hoe het voelt om gelukkig en vrij te zijn tijdens het mediteren, of na een retraite? Als je daar nu op afstemt, hoe voelt dat?*

### vrij en gelukkig...

Ik wil de kerstkaarten voor zijn, waarin we elkaar wel voor een heel jaar lang geluk wensen. Ik wil het hebben over het *beleven* van gelukkig zijn. Geluk dat samenhangt met mediteren.

De ontdekking van de historische Boeddha ging over het vinden van blijvend geluk. Dat “blijvende” zat hem er in, dat geluk niet afhankelijk is van omstandigheden van buitenaf. Blijvend geluk komt vanuit je binnenwereld. Dat je je kunt verhouden tot wat je beleeft, zonder uit het lood te raken. Welkom bij de Vreugde en Geluk club van mediterenden…..Really? Herken jij je hier in?

Sommige leden van die club ervaren geluk door samadhi, door concentratie. Je bent gewaar van kalmte, van lichtheid, van ruimhartigheid, van intuïtief weten. En een enkeling ervaart ultieme vrijheid en geluk, waar geen woorden voor zijn. Ultiem geluk dat opkomt en ook weer verandert, maar een imprint achterlaat, die niet meer weg gaat.

### wat houdt je tegen?

Ik herken de neiging om terughoudend te zijn en toe te laten, dat ik gelukkig word van mediteren, gewoon voor mezelf. En al helemaal om daarover te delen met anderen. Het voelt eerder dat ik mediteer om een soort achterstand in te lopen in het gelukkig kunnen zijn. Meditatie als een zelf-verbeter-traject. Zo werkt het toch, ook al is dat niet de bedoeling. Verlangen en je wentelen in plezierige gevoelens hebben een valkuil: dat je ze gaat najagen of er zelfs verslaafd aan raakt. Dat is het andere uiterste. Waar ligt het midden?

En het is een bijzondere ontdekking, dat al ploeterend met evenwicht bewaren bij al die ervaringen, de opmerkzaamheid zich gestaag door ontwikkeld. No matter what. En wij maar doorzoeken naar vrijheid en geluk…

De historische Boeddha beschreef geluk als “vrij van hunkering en ongenoegen”. Vrij van iets wat opjaagt of frustreert. Gelukkig zijn omdat je hebt wat je nodig hebt, kunt genieten van wat aangenaam is, vrij bent van schulden en van schuldgevoel. Dat geeft ruimte om te zijn met wat er is, in contact met hoe gelukkig zijn voelt.

Rumi zegt het zo: <br>                                         “Blijf kloppen

De vreugde die binnenin je woont

zal eens een raam openen,

om te zien wie er voor de deur staat.”

*En: Hoe kun jij een raam openzetten voor innerlijke vreugde?*