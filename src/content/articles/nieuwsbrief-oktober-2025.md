---
title: Nieuwsbrief oktober 2025
description: >-
  Ik wil mijn vernieuwde website onder je aandacht brengen.
published: 2025-10-16T12:00:00Z
image:
  src: /images/nieuwsbrief-oktober-1.jpeg
  alt: Nieuwsbrief oktober 2025
---

# Nieuwsbrief oktober 2025

**Van Ank Schravendeel**

Hallo!

Ik wil mijn vernieuwde website onder je aandacht brengen. https://ankschravendeel.nl/

Ik geef lezingen en begeleide meditaties en schrijf over Boeddhistische thema's en die wil ik meer toegankelijk maken. Via een nieuwsbrief kan ik je laten weten welke ontwikkelingen er zijn. Aangevuld met een persoonlijke noot… Het plan is om dat 4 keer per jaar te doen.

Je ontvangt deze mail omdat je eerder deel nam aan activiteiten die ik begeleidde. Mocht je deze nieuwsbrief niet verder willen ontvangen: stuur hem terug, dan zorg ik ervoor dat je adres van de mailinglist wordt gehaald. Als je positieve reacties wilt geven: die zijn ook welkom!

![Foto: Nelleke Heinkels](/images/nieuwsbrief-oktober-1.jpeg)
_Foto: Nelleke Heinkels_

## Geëngageerd Boeddhisme

In mijn spirituele zoektocht is het een leidende vraag: "Hoe leef ik een spiritueel leven?" Ik ging als kind op zondag naar de kerk. En vroeg me al heel jong af: "En op maandag dan?" Op mijn 25e ging ik mediteren en dat bleek heel praktisch. Toepasbaar op wat ik denk en voel, bij wat ik zeg en doe. Het uitgangspunt van de Boeddhistische leer is geen schade toebrengen, geen pijn doen. Dat geeft de grond onder je voeten en de grond onder je geest. De Dhamma is van nature verweven met het dagelijks leven. Meditatie vertaalt zich in je contact met anderen. Je hoeft het niet alleen te doen. Je hoeft het niet in je eentje te praktiseren en uit te vinden. Je leert aan en met elkaar.

Wat er in de wereld gebeurt: door oorlog tussen Rusland en Oekraïne, de humanitaire ramp in Gaza, de strijd in Soedan: dat raakt me. Het is nieuw om dat in begeleiding in lezingen ter sprake te brengen. Als ik dit schrijf lopen tranen over mijn wangen. Ik voel me wakker geschud, krijg de vraag of ik petities wil tekenen, wil ageren, mee wil demonstreren. De eerste neiging is om te reageren met "Laat me met rust", maar het dringt zich op. Ik zie om me heen dat er verdeeldheid door komt, er komen voor- en tegenstanders. Taal van petities is van nature ongenuanceerd, dat kan niet anders. Dat kan ook kwetsend zijn. Geen verdeeldheid willen maken in woorden en niet stil willen blijven… hoe moet dat?

Dit dilemma "Wat zeg ik; waar zeg ik wat" is niet persoonlijk. Het is eigen aan "juist samenleven". Het is geëngageerd Boeddhisme op grote schaal. Om in alle agressie en pijn een behoefte aan verbinding te herkennen. En te reageren vanuit het principe van geen schade berokkenen.

![Foto: Nelleke Heinkels](/images/nieuwsbrief-oktober-2.jpeg)
_Foto: Nelleke Heinkels_

**Tip:** De Syrische kunstenaar Khaled Dawwa maakte een hedendaags oorlogsmonument. In verband met "80 jaar bevrijding" is dat tentoongesteld in het museum "Beelden aan Zee" in Scheveningen. Het is een stad van ongebakken klei, na een bombardement. Nog te bezichtigen tot en met 2 november 2025.

## Dankbaarheid

Als ik ga mediteren, de overgang maak naar in contact zijn, begin ik bij het hart. Na 35 jaar beginnen bij zitvlak en benen, contact maken met de adembeweging, begin ik nu bij het hart. Met een "Dank je". Niet een bedanken voor wat ik bereikt of beleefd heb tijdens het mediteren. Maar om mee te beginnen. Het waarderen dat ik opmerkzaam kan zijn. Beginnen bij open stellen, bij ontvangen. In alle turbulente tijden is het stilstaan bij wat vreugde geeft wezenlijk. Vreugde is een algemeen gevoel van levendigheid en welzijn.

In februari geef ik samen met Chris Grijns een retraite over dit thema. We beginnen de retraite al in januari, gezamenlijk, per zoom. Dat is een nieuwe opzet. Om dankbaarheid in ons dagelijkse doen te voeden. En daarna samen de stilte in te gaan.

**Meer informatie:** https://ankschravendeel.nl/agenda/vipassana-retraite/

---

## Zingen en mediteren

Het voelt als een nieuwe fase in mijn leven: zingen en mediteren bij elkaar brengen. Ik deed beide activiteiten al heel lang, maar ze waren niet verbonden met elkaar. Zingen op een meditatieve manier: het gaat om in contact komen, resoneren met wat je in je lichaam voelt. Expressie geven aan wat vanzelf opkomt. Dat opent het hart, geeft vreugde, geeft focus. Het geeft expressie aan wat niet in woorden en via concepten te vatten is.

Het effect van zingen op het mediteren is levendig. Het lichaam ervaart dat energie stroomt, dat het hart open is. De zitmeditatie in stilte geeft de ruimte om die energie te ervaren en opmerkzaamheid verder te ontwikkelen.

> "Na een dag zingen en mediteren voelde het net alsof ik een heel weekeind had gemediteerd".

### Komende activiteiten

Wil je mee doen?

- **18 oktober** — Nijmegen  
  https://ankschravendeel.nl/agenda/zingend-mediteren-op-18-oktober-in-nijmegen/

- **8 november** — Groningen  
  https://vipassana-groningen.nl/

- **Save the date: 1 maart 2026** — Zwolle

- **Save the date: 29 maart 2026** — Rotterdam

_Foto: Nelleke Heinkels_
